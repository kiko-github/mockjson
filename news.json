{
 "page": 1,
 "per_page": 6,
 "total": 12,
 "total_pages": 2,
 "news": [
    {
      "id": "0",
      "title": "МОНГОЛБАНКНЫ ХЯНАЛТЫН ЗӨВЛӨЛИЙН ЭЭЛЖИТ ХУРАЛ БОЛОВ",
      "text": "Монголбанкны Хяналтын зөвлөлийн ээлжит хурал 2019 оны 10 дугаар сарын 07-ны өдөр боллоо. Хурлаар Монголбанкны санхүүгийн тайлагналын олон улсын шинэ стандартын хэрэгжилтийн явцын талаар мэдээлэл сонсов. Санхүүгийн тайлагналын олон улсын стандарт 9 (СТОУС9)-г Монголбанкны санхүүгийн тайлагналд нэвтрүүлэх бэлтгэлийг хангах ажлыг сайтар зохион байгуулж, гадаад, дотоодын экспертүүдтэй хамтран ажиллаж, сургалт судалгаа хийн ажилласны үр дүнд тус стандартыг 2018 оноос амжилттай хэрэгжүүлж эхэлжээ. Хөндлөнгийн аудитын байгууллага “Прайсуотерхаус Куперс Аудит” ХХК-аас 2018 оны 12 дугаар сарын 31-ний өдрийн байдлаарх Монголбанкны санхүүгийн тайланд хийсэн аудитын дүгнэлтэд “санхүүгийн байдал, тухайн өдрөөр дуусгавар болсон санхүүгийн үр дүн болон мөнгөн гүйлгээ нь бүх материаллаг зүйлсийн хувьд Санхүүгийн тайлагналын олон улсын стандарт (“СТОУС”)-ын дагуу бодитойгоор илэрхийлэгдсэн байна” гэжээ. Хяналтын зөвлөлийн гишүүд санхүүгийн тайлангийн үр ашгийн үзүүлэлтүүд, шинэ стандартын дагуу хийгдэх хөрөнгийн үнэлгээ, эрсдэлийн тооцоололд Монголбанкны удирдлага, нийт газар хэлтэс, дотоод аудитын газар онцгой анхаарал тавьж, үйл ажиллагааныхаа чиглэл, бодлогод илүүтэй ашиглаж байх, нягтлан бодох бүртгэлийн мэдээ, тайланг бүрэн цахимжуулах ажлыг түргэтгэж ажиллахыг сануулав. Монголбанкнаас зээлийн хүүг бууруулах талаар зохион байгуулж буй ажлын явцтай танилцлаа. Монголбанк, Сангийн яам, Санхүүгийн зохицуулах хороо, Хадгаламжийн даатгалын корпораци хамтран “Зээлийн хүүг бууруулах стратеги 2018-2023”-ийг боловсруулан баталж, хэрэгжүүлэн ажиллаж байгаа билээ. Зээлийн дундаж хүү сүүлийн жилүүдэд зохих хэмжээнд  буурсан хэдий ч бизнесийн тогтвортой, удаан хугацааны үйл ажиллагааг дэмжих хэмжээнд хүрч буурч чадаагүй байна. Мөн санхүүгийн зах зээлд мөнгө хүүлэх эрсдэл байсаар байгааг Хяналтын зөвлөлийн зарим гишүүд тэмдэглэн ярилаа. Зээлийн хүү буурах суурь нөхцөл болсон инфляцийг бууруулахын төлөө ажиллахын хамт иргэд, аж ахуйн нэгж, Засгийн газрын хуримтлал бий болгох санал санаачилгыг хөхүүлэн дэмжих,  татвар, халамжийн  бодлогын үр өгөөжийг иргэдийн өөрсдийн нийгмийн хариуцлагатай холбох зэрэг суурь асуудлыг сайтар судалж, зөв шийдвэр гаргаж ажиллахад банкны байгууллага манлайлагч байвал зохистой гэдгийг ч онцоллоо. Мөн Монголбанкны Хяналтын зөвлөл Монголбанкны санхүүгийн чадавхи болон эрсдэлийн сангийн өнөөгийн байдал, эрдэнэсийн сангийн 2018 оны дахин үнэлгээ, Монголбанкны мөнгөний бодлогын хэрэгжилтийн арга, хэрэгслүүдийн үр дүн, санхүүгийн нөөцийн бүрдүүлэлт, ашиглалтын  талаар холбогдох газар, хэлтсүүдийн тайлан мэдээллийг сонсож, өргөн хүрээтэй хэлэлцүүлэг хийлээ. Монголбанк өөрийн санхүүгийн байдлыг сайжруулах, эрсдэлээс урьдчилан сэргийлэх, Эрдэнэсийн сан дахь үнэт зүйлсийг дахин үнэлэх, валютын нөөцийг нэмэгдүүлэх, хөрөнгийн удирдлагыг оновчтой болгох талаар ихээхэн хүчин чармайлт гаргаж, зохих үр дүнд хүрч байгааг сайшаан тэмдэглэв. Хуримтлагдсан ашиг, алдагдал, актив, пассив хөрөнгийн зөрүүг санхүүжүүлэх арга механизмыг олох, санхүүгийн цэвэр орлогын хэмжээ зэргийг тогтоохдоо ашиглах хууль, эрх зүйн болон эдийн засгийн шалгуурыг нарийвчлан авч үзэн, нэгдсэн ойлголтод хүрэх нь зүйтэй гэж үзлээ. Мөн ирээдүйн өр төлбөрийн хуваарь, таваарын бүтээгдэхүүний үнийн мөчлөг зэргийг бодолцон гадаад валютын нөөцийг улам нэмэгдүүлэх, зэс, нүүрс, алт зэрэг голлох экспортын бүтээгдэхүүний орлогын дийлэнхийг Монголдоо үлдээх бүтцийг бүрдүүлэх, уул уурхайн бус экспортыг нэмэгдүүлэхэд өөрийн орны санхүүгийн хязгаарлагдмал нөөцийг зөв ашиглах, харилцан уялдаа бүхий мөнгөний болон сангийн бодлогыг хэрэгжүүлэх арга механизмыг хамтран судлахыг зөвлөв.",
      "img": "https://www.worldbank.org/content/dam/photos/780x439/2016/sep-6/guatemala_woman.jpg"
    },
    {
      "id": "1",
      "title": "ЭССЭ БИЧЛЭГИЙН УРАЛДААНЫ ЯЛАГЧДАД ШАГНАЛ ГАРДУУЛЛАА",
      "text": "Банкны хөгжил дэвшил, түүний үйл ажиллагааны талаарх харилцагч болон иргэдийн ойлголт, харилцагчийн эрх ашгийг хамгаалахад харилцагчдаас хөндөж буй асуудал зэргийг тандан мэдэх зорилгоор “Хариуцлагатай харилцагч-Хариуцлагатай банк” аяны хүрээнд эссэ бичлэгийн уралдааныг зохион байгууллаа. Тус уралдааны оролцогчид нь тоо баримтад тулгуурласан, үндэслэл, судалгаатай, бодит байдлыг эрэлхийлж, дүгнэлт гаргасан, асуудал хөндсөн байх зэрэг шалгуур дор бүтээлээ ирүүллээ. Нэг сарын хугацаатай зарласан энэхүү уралдаанд нийт 100 гаруй бүтээл ирүүлснээс тэргүүн байранд СХД-ийн 22-р хорооны иргэн Ч.Хонгорзул шалгарч удаах байруудад ХУД-ийн 2-р хорооны иргэн Б.Ананд, БЗД-ийн 14-р хорооны иргэн Н.Амартүвшин нар шалгарлаа. Байр эзэлсэн иргэдэд шагнал гардуулах ёслол өнөөдөр болж, шагналыг Монголбанкны Тамгын газрын захирал Ж.Батхуяг, Олон нийтийн боловсрол, мэдээллийн төвийн захирал Б.Одонтунгалаг нар гардуулсан юм. Монголбанк нь олон нийтийн санхүү, эдийн засгийн мэдлэгийг дээшлүүлэх зорилгын хүрээнд тухайн цаг үеийн асуудлаар сэдэвчлэн эссэ бичлэгийн уралдааныг тогтмол зохион байгуулдаг уламжлалыг тогтоогоод байгаа билээ. Шалгарсан бүтээлүүдийг Монголбанкны албан ёсны цахим хуудас, сошиал сувгууд болон “Мөнгө∙Санхүү∙Баялаг” сэтгүүлд нийтлэн, олон нийтэд түгээх юм. Уралдааны шалгарсан бүтээлүүдтэй доорх линкээр танилцана уу.",
      "img": "https://www.worldbank.org/content/dam/photos/780x439/2019/sep-5/eca-economic-update-oct2019-780.jpg"
    },
    {
      "id": "2",
      "title": "БҮСИЙН МАТЕМАТИКИЙН ОЛИМПИАДЫН ТЭРГҮҮЛЭГЧДЭД МОНГОЛБАНКНЫ ШИЛЖИН ЯВАХ ЦОМ ОЛГОНО",
      "text": "Монголбанк Олон нийтийн санхүүгийн суурь боловсролыг дээшлүүлэх хөтөлбөрийн хүрээнд орон нутагт буй оюуны чадавхийг эрт нээн илрүүлж, хөгжүүлэх, ирээдүйн чадварлаг боловсон хүчний нөөцийг бүрдүүлэхэд дэмжлэг үзүүлэх зорилгоор ерөнхий боловсролын сургуулийн бүсийн математикийн олимпиадыг Монголын математикийн олимпиадын хороотой хамтран жил бүр уламжлал болгон зохион байгуулахаар боллоо. Монголын математикийн олимпиадын хорооноос 21 аймгийн газар нутгийн байдал, өрсөлдөх чадвар зэргийг харгалзан 4 бүсэд хувааж, бүсийн олимпиадыг 10 дугаар сард улс орон даяар нэгэн зэрэг зохион байгуулдаг болоод  5 дахь жилтэйгээ золгож байгаа юм. Цаашид бүсийн математикийн олимпиадыг тогтвортой явуулах, нэр хүнд, ач холбогдол, цар хүрээг өргөтгөх чиглэлд Монголбанкнаас хамтран ажиллах бөгөөд бүсдээ тэргүүлсэн аймагт “Монголбанкны Ерөнхийлөгчийн нэрэмжит шилжин явах цом” олгохоор болов. Бүсийн математикийн 5 дугаар олимпиад энэ сард улс орон даяар зохион байгуулагдах бөгөөд уг үйл ажиллагааг угтан Монголбанкны Ерөнхийлөгч Н.Баяртсайхан өнөөдөр Монголын математикийн олимпиадын хорооны тэргүүлэгчдэд Монголбанкны батламж гардуулж, амжилт хүслээ.",
      "img": "https://www.mongolbank.mn/images/newsimage/2019/governorbatlamj.jpg"
    },
    {
      "id": "3",
      "title": "ИПОТЕКИЙН САНХҮҮЖИЛТЭД 313 ТЭРБУМ ТӨГРӨГ ОЛГООД БАЙНА",
      "text": "Ипотекийн зээлийн хөтөлбөрийн хүрээнд 2019 оны эхний 9 сарын байдлаар нийт 313 тэрбум төгрөгийн санхүүжилтийг 4,447 иргэнд олгоод байна. Үүнээс 2019 оны 9 дүгээр сард Монголбанкны эх үүсвэрээс 16 тэрбум төгрөгийн санхүүжилтийг 243 иргэнд, Засгийн газрын эх үүсвэрээс 8 тэрбум төгрөгийн санхүүжилтийг 130 иргэнд, банкууд өөрийн эх үүсвэрээс нийт 8 тэрбум төгрөгийн санхүүжилтийг 111 иргэнд тус тус олголоо.",
      "img": "https://www.worldbank.org/content/dam/photos/780x439/2019/oct/eap-update-october-2019-carousel-image.jpg"
    },
    {
      "id": "4",
      "title": "Э.АНАР: МОНГОЛЫН ₮ КАРТ ХЯЗГААРЛАГДМАЛ ЭРХТЭЙГЭЭР ОЛОН УЛСАД ГАРАХ БОЛОМЖТОЙ",
      "text": "Монголбанкны төлбөр тооцооны газрын захирал Э.Анартай ярилцлаа. Төлбөрийн системийг шинэчлэх ажлын хүрээнд төлбөрийн картыг зайнаас унших технологийг банкууд нэвтрүүлээд эхэлсэн талаар тэрбээр хэлж байна. 2020 оны мөнгөний бодлогын үндсэн чиглэлийн төсөлд төлбөрийн системийн нэгдсэн зохицуулалтыг бий болгох, цаашилбал финтек чиглэлээр үйл ажиллагаа явуулж буй компаниудын эрх зүйн зохицуулалтыг шинэчлэх тухай тусгасан байгаа. Энэ чиглэлийн эрх зүйн шинэчлэлийг хийх эрэлт хаанаас үүссэн бэ. Яагаад ийм шаардлага бий болов? Өнгөрсөн оны нэгдүгээр сарын 2-ноос үндэсний төлбөрийн системийн тухай хууль хэрэгжиж эхэлсэн. Энэ хууль хэрэгжиж эхэлсэнтэй холбоотой зохих журам, зааврууд шинэчлэгдээд есөн сар болж байна. Энэ хугацаанд төлбөрийн системийн журам зааврыг яаж шинэчилбэл иргэдэд илүү нийцтэй байх талаар 2020 оны үндсэн чиглэлд оруулаад явж байна. Төлбөрийн системийг шинэчлэх ажлын хүрээнд төлбөрийн картыг зайнаас унших технологийг банкууд нэвтрүүлээд эхэлчихсэн байгаа. Энэ ажлын явц ямар байгаа вэ? Монгол Улсын хэмжээнд нийт 2.7 сая ширхэг төлбөрийн ₮ карт буюу дотоодын картыг хэрэглэж байна. Энэ картыг бүрэн NFC технологид шилжүүлэх ажлыг Монголбанк сүүлийн нэг жилийн хугацаанд хийсэн. Хамтран ажиллах байгууллагын гэрээг энэ сарын сүүлээр эцэслэн байгуулж, 11 дүгээр сараас шилжүүлэх ажил эхэлнэ. Анхны чиптэй ₮ карт ирэх оны нэгдүгээр улиралд гарах төлөвлөгөөтэй ажиллаж байна. Шинэ карт NFC технологи буюу зайнаас унших чиптэй гарах юм. Ингэснээр финтек компаниудын төлбөр тооцоо хийх босгыг бий болгож байна гэсэн үг. Сүүлийн үед Монгол Улсад хэрэглэгдэж байгаа ₮ картын мэдээллийг хулгайлах, түүгээрээ дамжуулан гүйлгээ хийх, мөнгө авах зэрэг хэргүүд нэлээд гарсан. Үүний үндсэн дээр ₮ картыг чиптэй болгох, нууцлал аюулгүй байдлыг дэлхийн стандартад хүргэх шаардлага үүссэн. Төгрөг картын бусад үйлчилгээтэй нийлэх интеграцчилал ямар түвшинд байна вэ. NFC технологи нэвтэрснээр Улаанбаатар смарт карт ч юм уу бусад картыг орлох боломж бий юу? Бүрэн боломжтой. Дээрээс нь ₮ картаараа limited location буюу тусгайлсан байршилд очиж үйлчилгээ авах боломжийг бий болгож байгаа. Жишээлбэл Сөүл, Хонконгод тусгайлсан аж ахуй нэгж, дэлгүүрт ₮ картаараа үйлчилгээ авах боломжтой болно. Үндсэндээ хязгаарлагдмал эрхтэй олон улсын карт бий болж байна гэсэн үг үү? Тийм. Өнөөдөр бидний хэрэглэж байгаа ₮ карттай Union pay, master visa картууд олон улсад гарахаараа cobrand буюу хамтарсан байгууллагынхаа сүлжээгээр хэрэглэгддэг. Гэхдээ Монголын ₮ карт өөрөө хязгаарлагдмал эрхтэйгээр гарах боломжтой гэж харж, ажиллаж байна. Монгол банкнаас “Mobi finance”-ын candy-г цахим мөнгө болгох зөвшөөрлийг олгоод байгаа. Бусад финтек салбарын компаниуд ч бас цахим мөнгө гаргах сонирхолтой байгаагаа Төв банкинд илэрхийлсэн гэж байсан. Энэ чиглэлд ямар бодлого баримталж байна вэ? 2018 оны аравдугаар сард Mobi finance компанийн candy үйлчилгээ цахим мөнгөний анхны зөвшөөрлийг аваад, үйл ажиллагаагаа явуулж байна. Үйл ажиллагаагаараа энэ чиглэлд өрсөлдөж байгаа компаниудын ихэнх нь зөвшөөрөл авах хүсэлтээ ирүүлсэн. Зөвшөөрөл өгөх ажил судалгааны шатанд явж байна. Мэдээж техникийн хувьд дата бааз болон бусад шаардлагыг хангасан байх ёстой. Дотоод журам бизнес төлөвлөгөө гэх мэтчилэн холбогдох материалуудаа илгээсэн. Хэчнээн компанийн санал ирсэн бэ? Одоогийн байдлаар дөрвөн компаниас санал ирүүлсэн байна. Өнгөрсөн сард ACH plus буюу Автомат клиринг хаус системийг нэвтрүүлээд байгаа. Үүнийг дагаад арилжааны банкуудын үйл ажиллагаанд нээгдсэн боломж болон бэрхшээлүүд юу байна вэ. Харилцагчидтай холбоотой асуудлууд гарч ирсэн байх? ACH plus системийг наймдугаар сарын 15-нд нэвтрүүлсэн. Монгол Улс бодит цагийн горим буюу 24/7-р харилцагч руугаа гүйлгээ дамжуулдаг цөөхөн улсын нэг. Энэ үйлчилгээ хадгалагдахаас гадна гүйлгээний төрлүүд нэмэгдэж байгаа. Жишээлбэл, багцын гүйлгээ буюу бага гүйлгээ гэж байна. Өнгөрсөн наймдугаар сард бид Төрийн сангийн газраас хүүхдийн мөнгөний гүйлгээг дамжуулсан. Ийм гүйлгээг өмнө нь гурваас дөрөв хоногт хийдэг байсан бол одоо таван минутад дамжуулах жишээний. Нийт 970,000 орчим гүйлгээ гэсэн үг. Ер нь энэ багцалсан гүйлгээг дан ганц банк бус бусад аж ахуй нэгжүүд ч ашиглах боломжтой. Өөр нэг шинэлэг зүйл нь харилцагчийн хүсэлтээр данснаас нь мөнгө татах болсон. Жишээлбэл, компаниудтай гэрээ хийсэн тохиолдолд утасны эсвэл байрны төлбөрийг автоматаар банк хоорондын гүйлгээ ашиглан төлөх боломжтой гэсэн үг. Мөн банкны дансны нэгдсэн санг нэвтрүүлснээр дансаа буруу зөрүү хийх, нэр зөрөх гэх мэт асуудлаас сэргийлэх боломжтой болж, үүнд түшиглээд гар утсаа данстайгаа холбож утасны дугаараараа гүйлгээ хийх боломжийг нээж байгаа. Энэ дэд бүтцийг ашиглаад финтек компаниуд төлбөр тооцоо хийх, илүү хурдан шуурхай, найдвартай ажиллах боломжтой. Гар утасны дугаар нь тухайн хэрэглэгчийг тодорхойлох ID болж байна гэсэн үг үү, эсвэл оператор компаниуд дамжуулах гүйлгээнд оролцож байна гэсэн үг үү? ID болж орж ирнэ гэсэн үг. Дан ганц утасны дугаар биш имэйл хаяг, сошиал хаягаараа ч ашиглаад явах боломжтой.Сая дурдсан данс, нэр зөрөх асуудлаас урьдчилан сэргийлнэ гэсэн боловч үүнийг дагаад банк хоорондын гүйлгээнд асуудал үүсэж байна гэсэн гомдлууд харагдаж байсан.Яг одоогоор банк хоорондын гүйлгээнд энэ систем маань идэвхжээгүй байна. Эхлээд байгууллагууд маань данс, утасны дугаараа бүртгүүлэх ёстой. Үүний дараа үйлчилгээ хэвийн явагдана. Хэзээ хийгдэж дуусах вэ? Эхний ээлжид бид төрийн сангийн дансыг бүгдийг нь холбох төлөвлөгөөтэй ажиллаж байна. Үргэлжлүүлээд банкуудаа бүртгээд явна.",
      "img": "https://www.mongolbank.mn/images/newsimage/2018/anar%20zahiral%20800x.jpg"
    },
     {
      "id": "5",
      "title": "Н.УРГАМАЛСУВД: ИНФЛЯЦИЙН ТӨСӨӨЛЛИЙГ 8 ОРЧИМ ХУВЬ БОЛГОЖ НЭМЭГДҮҮЛСЭН",
      "text": "Монголбанкнаас 2019 оны инфляцийн суурь төсөөллийг нэмэгдүүлсэн байна. Үүнийг нэмэгдүүлсэн гол хүчин зүйл, шалтгаан юу байсан бэ?Монголбанк бодлогын шинжилгээг улирал бүр хийдэг. Өмнөх удаагийн инфляцийн төсөөллийг нэмэгдүүлж, 8 орчим хувь болгосон байгаа. Учир нь нэгдүгээрт, Улаанбаатар хотын инфляци 8 дугаар сарын байдлаар 10.5 хувьд хүрсэн. Үүний 3 нэгж хувийг махны үнийн өсөлт юм. Махны үнийн өсөлтийн улирлын хандлага нь жил бүрийн долоодугаар сараас эхлээд, найм, есдүгээр сард үргэлжлэн буурдаг байсан бол энэ жил хуучин шигээ байсангүй. Тухайлбал, долоодугаар сард үнэ нь өссөн. Үргэлжлээд наймдугаар сарын  эхний 3 долоо хоногийн турш өсч байгаад, сүүлийн долоо хоногт нь бага зэрэг буурсан. Есдүгээр сард мөн бага зэрэг буурсан. Гэхдээ энэхүү буурсан түвшин нь бидний төсөөлснөөс хамаагүй өндөр түвшинд хүрээд байна. Хоёрдугаарт, төрийн зохицуулалттай бараа, бүтээгдэхүүний үнэ сүүлийн саруудад нэлээд өслөө. Дулаан, цахилгааны үнэ түүнчлэн  дээд боловсролын төлбөр нэмэгдсэн нь инфляцийн 0.8 нэгж хувийг бүрдүүллээ.  Эдгээр нь нийлүүлэлтийн шалтгаантай инфляци юм. Нийлүүлэлтийн шалтгаантай инфляцийг бид өмнөх төсөөллөөр оны төгсгөлд буурна гэж үзэж байсан. Гэвч энэхүү бууралт нь бидний төсөөллөөс харьцангуй бага байгаа учраас инфляцийн төсөөллийг нэмэгдүүлсэн. Харин эрэлтийн шалтгаантай инфляцийн хувьд харьцангуй тогтвортой хэвээр байгааг онцлох хэрэгтэй. ",
      "img": "https://www.mongolbank.mn/images/newsimage/2018/urgamalzahiral800.jpg"
    }
  ]
}
